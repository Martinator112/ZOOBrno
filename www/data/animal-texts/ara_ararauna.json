{
  "labelCzech": "Ara ararauna",
  "multiLanguage": "false",
  "lang": "Czech",
  "forAdultsCzech": "",
  "forChildrenCzech": "Ahoj děti!\t\n\nVzpomínáte si na večerníček o slečně Dorotce a jejím papouškovi? Ten papoušek je můj kamarád, ara ararauna jako já. No vážně!\t\n\nNaši předkové pochází z Jižní Ameriky, kde ary osidlují především amazonský prales. V brněnské zoo jsme tři zástupci tohoto druhu. Já se jmenuji Pedro, moje slečna Koko a náš kamarád Eda. Já jsem nejstarší, narodil jsem se na Nový rok 1984. Další v pořadí je Eda, který se narodil v únoru 2001 a nejmladší je slečna Koko, ta se narodila až v roce 2008. Ptáci jsme poměrně dlouhověcí, v lidské péči se dožíváme až 80 let!\t\n\nOd ostatních ptáků nás rozeznáte velice snadno. Už z dáli na vás bude svítit naše žluté bříško, modrá křídla a zelená čepička na hlavě. Určitě si také všimnete velkého zahnutého zobáku, kterým rádi louskáme různé oříšky. Pochutnáme si i na pupenech a mladých výhoncích větví různých stromů. Když máme napapaná bříška, můžeme vážit až 1,4 kg, to si můžete představit jako pytlík mouky a ještě půlka k tomu. Na výšku měříme až 84 cm, to je skoro jako šířka tvojí postele. Když roztáhneme křídla, měříme až 112 cm. To je jako když roztáhneš ruce, jak nejvíc můžeš.\t\n\nAž ary dospějí, většinou si najdou partnera na celý život. Skvělým příkladem jsme já a Koko. I když pak letí páry v hejnu, vždycky se drží u sebe a téměř se dotýkají křídly, podobně jako když se dospělí drží za ruce. "
}
