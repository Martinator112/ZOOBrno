{
  "label": "Agama kočinčinská ",
  "multiLanguage": "false",
  "forAdults": "Agama kočinčinská neboli Physignatus kocincinus pro Angličany Chineese water dragon, tedy čínský vodní drak, je plaz dlouhý kolem tří čtvrtin metru, přičemž přibližně dvě třetiny délky agamy tvoří ocas. (Je proto s podivem, že agam nejsou plné učebnice matematiky; byly by z nich krásné příklady.)\nAgamy kočinčinské obývají jihovýchod Asie, oblast takzvané Kočinčíny, to je jih Vietnamu a východ Kambodže. Kromě toho je možné je potkat v Číně, Thajsku a Laosu. Žijí na místech, kde je vlhko a teplo – pro milovníky čísel to znamená až 80% vlhkost a teploty 29 ± 3 °C. V takovýchto oblastech pobývají u vody na keřích nebo malých stromech. K nebezpečí se agamy otáčejí zády – vrhají se do vody, ve které jsou jako doma, a dovedou se potápět na desítky minut.\nCo se potravy týče, nejčastěji si agamy pochutnávají na hmyzu. Čas od času si smlsnou i na drobných obratlovcích včetně ryb. Jen výjimečně okoštují i něco zeleného, většině agam totiž vegetariánství dvakrát nevoní. A proč by také mělo, když mají předpoklady k tomu být vynikajícími lovci – kromě plavání dokážou agamy také utíkat pouze po zadních nohou.\nV naší zoo žije jeden sameček a dvě samičky. Samečka lze poznat podle toho, že je barevnější, má na hřbetě větší hřeben a má žlutooranžově zbarvený spodek krku. Jinak jsou všechny agamy svrchu zelené, trochu do hněda a mají světlá bříška. (Mimochodem, hřeben mají i samičky; samečci je do něj kousají během kopulace.)\nAgamy jsou vejcorodé. Snůšku snášejí samičky do jamky v zemi, mláďata se líhnou po dvou až dvou a půl měsících, záleží na okolní teplotě. Délka dožití agam je 10–15 let.\nA zajímavost na závěr: Agamy mají tři oči. Na temeni hlavy, mezi „normálníma“ očima, mají skvrnu, tzv. pineální oko, kterým vnímají změny intenzity světla. To jim jednak pravděpodobně pomáhá s termoregulací (slouží pro nalezení místa k vyhřívání) a jednak je chrání před nebezpečím. Spící agamy totiž tímto okem dokážou poznat rozdíl v intenzitě světla, když nad nimi například letí dravec.",
  "forChildren": "Ahoj děti!  Jsem bazilišek a chtěl bych vám povědět něco o svých kamarádech, se kterými tady v zoo bydlím. Jsou to agamy kočinčinské, jeden sameček agamák a dvě samičky. (Samečka poznáte podle toho, že je barevnější, má na hřbetě větší hřeben a má žlutooranžově zbarvený spodek krku. Jinak jsou všechny agamy svrchu zelené, trochu do hněda a mají světlá bříška.)\nAgamy měří zhruba tři čtvrtě metru – takže jsou o něco delší než dvě dlouhá pravítka. Možná si říkáte, že až tak dlouhé nevypadají. To proto, že mají dlouhatánský ocas. Hodí se jim, když lezou po stromech nebo když plavou. Cože? Že jste nevěděly, že agamy umí plavat? No jéje! Agamy jsou ve vodě jako doma a ještě se umí skvěle potápět. A aby toho nebylo málo, umí agamy taky utíkat jen po zadních nohou. A jak rychle!\nPokud si teď říkáte, že vás na agamách nic nepřekvapí, jste na omylu: agamy mají tři oči! Dvě normální, těch jste si určitě všimly, a mezi nimi mají takový puntík, kterým vnímají jen světlo. A to tak dobře, že se dokážou probudit, když nad nimi letí dravec, který by je mohl chtít sníst. Agamy samotné se krmí hlavně hmyzem. Občas si pošmáknou i na nějaké rybce nebo myšce. Zato zelenina jim moc nevoní.\nJak jsem říkal na začátku, tyhle agamy jsou z Kočinčíny, to je v Asii – na spodku Číny, kousku Vietnamu a tam kolem. Agamy totiž mají rády teplíčko; potřebují ho, aby mohly naklást vajíčka, která zahrabávají do země. A když je dost teplo, vylíhnou se z vajíček za nějaké dva měsíce malé agamky.\nNo a na konec, připomínají vám agamy trochu jedno zlobivé pohádkové zvíře? Nejste samy, Angličané říkají agamám čínský vodní drak."
}
