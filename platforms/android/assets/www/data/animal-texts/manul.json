{
  "label": "bear",
  "forAdults": "Stojíte před výběhem manula (Otocolobus manul). Kdo se skrývá pod tímto tajemným jménem?

Manul je kočkovitá šelma pocházející z centrální Asie, kde se vyskytuje na území od Kaspického moře po Čínu a Mongolsko. Je velký asi jako kočka domácí, ale hustá a dlouhá srst jej činí mohutnějším. Srst manula také chrání před chladem, když se pohybuje v zasněžené a zmrzlé krajině, která je jeho přirozeným působištěm. Barva kožichu se během roku mění ze zimní jednotnější šedé barvy na jarní šedookrovou s tmavšími proužky na ocasu a na tvářích. Na rozdíl od domácích koček má kruhovité zorničky, kratší nohy, kvůli kterým běhá pomaleji, a taky vydává zvuk, který se podobá štěkotu malého psa, tedy žádné mňoukání.

Je to samotář. Žije izolovaně ve svém teritoriu, které dosahuje 3–5 kilometrů. Většinu dne tráví v jeskyních, norách jiných zvířat či jiných úkrytech a za soumraku vyráží na lov. Svou kořist sleduje schovaný za porost a kamenitý terén. Někdy také číhá před vchodem do nory a čeká, až se její obyvatel vydá ven. V maskování mu pomáhá sezónně se měnící barva srsti. Živí se především drobnými savci, například pišťuchami (menší příbuzný zajíce, který se podobá spíš morčeti), hraboši, také menšími druhy ptáků, plazů či hmyzem. Když se manul stane loveným, snaží se uniknout mezi balvany a skrýt se v úzkých puklinách.

Naši manulové, Manu a Rosa, jsou samotáři stejně jako jejich příbuzní z Asie, a proto žijí v oddělených výbězích a společně jsou krátce, především v období páření, které probíhá v únoru a v květnu. Manu se do naší zoo přistěhoval z Jihlavy v roce 2012 a Rosa přijela v roce 2015 až z Velké Británie. Pokud neodpočívají v úkrytu, můžete je zahlédnout na vyvýšeném místě.
",
  "forChildren": "Padá soumrak
já jsem vzhůru
i ty nespíš

Mám hlad jak kocour
kocour přece jsem
no to si piš

Kožich mám nadýchaný
ocas mám kroužkovaný
jaro je tu

Číhám na tě za podrostem
jen přijď blíž a uvidíš
tvůj dech je pryč"
}
